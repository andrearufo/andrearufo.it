---
extends: _layouts.articoli
title: I miei 10 consigli pratici prima di acquistare un nuovo dominio
image: dominio.jpeg
created_at: 2018-10-01
section: body
---

## Quando devi scegliere un nuovo nome a dominio per un progetto è importante guardare un po' oltre il mero indirizzo web del nuovo sito internet: questo nome a dominio sarà il punto focale sul web per un brand negli anni a venire.

È importante quindi fare un lavoro di **analisi e controllo** prima di acquistare un dominio e magari basare tutto il sito e la comunicazione su quella stringa.

E allora: come scegliere un nome a dominio? cosa considerare prima di acquistare un indirizzo web?

Ecco i miei **10 consigli** prima di acquistare un nuovo dominio:

### 1. Controlla i competitors

Dai un'occhiata a cosa hanno scelto i tuo competitors o i leader del settore.

Nota che **parole chiave** possono aver usato e che **estensione** hanno scelto in base al loro business. È possibile che, per un dato settore, abbiano scelto di usare dei sinonimi o delle variazioni di parole chiave.

### 2. Rinuncia a parole gergali o di moda

Oggi può sembrare fico usare delle parole che sono nel gergo del tuo target o molto in voga. Ma immagina di averlo fatto 10 anni fa e di avere ancora un dominio con un termine ormai inutilizzato o poco moderno.

**Risulterà obsoleto e poco legato** alle attività più recenti che si svolgono.

Cerca anche di evitare parole gergali che possono rendere meno **universale** il nome e meno semplice da comprendere.

### 3. Non usare parole registrate

Con tutti questi nuovi TLD ([Top Level Domain](https://it.wikipedia.org/wiki/Dominio_di_primo_livello)) ci sono spesso soggetti che acquistano domini associabili a brand registrati per avviare un business di prodotti affini a quel marchio (tipo acquistare Apple.dev per vendere computer o Nike.studio per pubblicizzare abbigliamento sportivo).

Beh, prima di tutto aspettatevi una lettera dagli uffici legali di questi brand…

E poi **non è detto che faccia una buona impressione** ai vostri utenti. Senza considerare che non sembra una buona strategia di brand a **lungo termine**.

### 4. Proteggi il tuo brand

E la stessa cosa che abbiamo detto prima può accadere al contrario: che qualcuno, trovando buona la vostra idea e il vostro sito, non tenti di acquistare un dominio simile e quindi di imitarvi.

È una buona idea cercare di acquistare più varianti del dominio scelto e quindi tutelare il vostro brand.

### 5. Controlla cosa si dice sui social media

Quando hai trovato un nome che pensi possa funzionare controlla prima che non vi siano altri progetti che lo utilizzano o se sui social media c'è già chi utilizza quel nome per qualche altro business.

**Eviterai così di creare confusione** in utenti che effettuano una ricerca online.

### 6. Rendilo semplice da scrivere e ricordare

Anche se un sito si posiziona in maniera eccellente per le ricerche sui motori, rimane importante che un indirizzo web rimanga **leggibile** e che si possa **facilmente ricordare**. Questo può limitare un po' la scelta ma a volte può risultare veramente difficoltoso ricordare un indirizzo con parole, lettere, simboli e numeri.

> Sapete cos'è il _radio test_? Si tratta di una prova per cui una cosa ascoltata si riesca poi a ricordare e scrivere.

Può essere importante quindi che il vostro dominio sia **di facile comprensione** durante una chiamata per poterlo ricordare e riscrivere dopo.

Cerca quindi di evitare parole dalla pronuncia incerta o confondibile e giochi di lettere che possono confondere sul modo di scrivere il dominio.

### 7. Corto è meglio

Come già detto, un buon dominio è facile da ricordare e renderlo corto aiuta molto. Se ci sono più parole è necessario ricordarle tutte e in ordine e gli **errori di battitura possono essere un altro problema**.

### 8. Guarda oltre il .com

Trovare un dominio .com corto e libero oggi è difficilissimo. Ma esistono **oltre 300 TLD** tra cui poter scegliere e che possono aiutare anche la lettura e la memorizzazione del dominio.

Ci sono ovviamente quelli geografici (.it per esempio) ma anche i nuovi TLD che **possono essere parte stessa del nome del progetto**: come .studio per esempio.

Alcuni brand, per esempio **del.icio.us** o **instagr.am** o **bit.ly**, usano i vari livelli del dominio per creare una parola.

### 9. Usare i trattini è un rischio

È possibile usare i trattini in un nome a dominio ma **è un rischio**. È pur sempre qualcosa di extra che un cliente deve ricordare di inserire e in quale punto.

C'è inoltre da notare che spesso i motori di ricerca associano i domini col trattino a siti di spam e c'è la possibilità che si venga **penalizzati**.

### 10. E ci sono anche i numeri

E anche i numeri potrebbero rendere meno semplice digitare il dominio: sarà un numero o sarà scritto a lettere?

Beh, se proprio non potete farne a meno potete pensare di **registrare entrambe le versioni del dominio** (con lettere e con numeri) fare un redirect e rendere più forte la vostra identità online evitando errori di scrittura.
