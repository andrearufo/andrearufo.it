---
extends: _layouts.articoli
title: Alcuni consigli pratici per lavorare bene da remoto
image: consigli-lavoro-remoto.jpeg
created_at: 2017-02-05
section: body
---

## In un suo recente video, il buon [Marco Montemagno](https://www.facebook.com/montemagno/), offre qualche spunto sul lavoro da remoto e cosa fare per farlo bene e farlo funzionare. Ecco i miei due centesimi. 

Come il buon Monty, anche il sottoscritto - ormai dal lontano 2012 - lavora per lo più da remoto. Anzi, ancora meglio: io lavoro __da casa__. Ovvero la mattina mi alzo, mi faccio la mia bella colazione con tutta calma. E nel giro di mezz’ora vado alla scrivania e inizio a lavorare. Non esco di casa; non prendo la macchina; non mi metto in giacca e cravatta. Tendenzialmente neanche mi pettino. Non tutti ci riescono (e magari approfondiremo). Ma ecco qualche consiglio che offre Monty.

* * *

Premessa: Marco [nel suo video](https://www.facebook.com/montemagno/videos/vb.143703129030846/1273078666093281/?type=2&theater) parte, giustamente dal suo punto di vista, considerando il presupposto che il rapporto di uno che lavora da remoto sia col suo staff. Il gruppo di persone che, insieme a te, fa il tuo business. Non è necessariamente così! Ma vedremo più avanti… Ispirato da Matt Mullenweg (su cui vi invito poi a [leggere questo articolo](http://venturebeat.com/2015/02/11/how-sleeping-6-times-a-day-helped-the-founder-of-wordpress-build-a-billion-dollar-company/)), fondatore di Wordpress dice:

> Scegli delle persone che scrivono bene

Effettivamente è molto importante. Non parliamo necessariamente di codice web. Neanche di copywriting o scrittura creativa. La maniera in cui scrive una persona, una semplice mail o un semplice messaggio, ti dice molto di lui. In primis sulla sua organizzazione mentale e comprensione di ciò che sta facendo. Dall’altra ti aiuta tantissimo a capire bene, subito e meglio, l’oggetto della discussione. Una mail e hai subito __tutto chiaro__.

> Quando lavori in remoto ti concentri sui risultati

Ovvero: c’è una roba da fare, c’è una scadenza, lavori per raggiungere il risultato. Non ci sono 8 ore che tengano. Non ci sono 9–18 e pausa caffè. Si lavora per raggiungere l’obiettivo. Attenzione! Questo potrebbe pure voler dire che se uno è in gamba, se uno ha quel guizzo in più, potrebbe finire il lavoro in pochi minuti e non in giorni come previsto. E questo non vuol dire che il suo lavoro valga poco perché ci ha messo poco tempo: anzi, la sua qualità, la sua esperienza, quindi la sua __competenza__, gli hanno permesso di essere efficiente e produttivo. Il resto del tempo ci si può anche riposare.

> Non bloccare il lavoro degli altri

Questo è specifico per chi lavora in un team. Ed è più una semplice considerazione di buon senso ed efficenza. Una delle prime cose da fare è cercare di dare un feedback ai collaboratori il prima e il più precisamente possibile. Così che sono nelle condizioni di poter continuare il proprio lavoro. Non essere il __collo di bottiglia__ di tutto il lavoro.

> Fidati ma verifica

È un classico! Di base sicuramente ci deve essere il fatto che devi avere un team di persone fidate, professioniste e competenti. Quindi sicuramente faranno un ottimo lavoro. Però… però di tanto in tanto __buttaci un occhio__ per vedere se effettivamente è tutto ok!

> Dai una certa autonomia

Ma questo è un po’ il sunto di altre cose dette prima. Ci deve essere __fiducia__ e anche __elasticità__ in questo tipo di rapporti.

> Quali strumenti utilizzare

Esistono veramente decine e decine di strumenti fatti apposta per ottimizzare, migliorare, alleggerire, facilitare ogni aspetto di ogni lavoro. Bisogna trovare comunque __lo strumento adatto__ alle proprie esigenze, condividerlo e fare in modo che sia funzionale alla propria attività.

> Dare delle linee guida chiare

Dare ai tuoi collaboratori un elenco preciso e dettagliato di quello che deve fare è fondamentale per far iniziare bene una collaborazione e soprattuto per non dare quell’incertezza iniziale su __quale direzione prendere__ delle decine di strade possibili.

* * *

La mia situazione personale lavorativa è un po’ diversa, credo, da quella che descrive Monty. Ma voglio ragionarci un po’ su e quindi offrire anche io qualche spunto. Nel prossimo articolo probabilmente…